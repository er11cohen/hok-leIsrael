<!DOCTYPE html>
<html lang="he" dir="rtl" class="client-nojs">
<head>
<meta charset="UTF-8" />
</head>
<body class="mediawiki rtl sitedir-rtl stable is-authenticated skin-minerva action-view">
		<div id="content">
						<div class="pre-content heading-holder">
			<h1 id="section_0">צעטיל קטן</h1>
		</div>
		<div id="bodyContent" class="content mw-content-rtl" lang="he" dir="rtl"><div><p>סדר צעטיל קטן מהרבי ר' <b><a1 href="/wiki/%D7%9E%D7%97%D7%91%D7%A8:%D7%90%D7%9C%D7%99%D7%9E%D7%9C%D7%9A_%D7%9E%D7%9C%D7%99%D7%96%27%D7%A0%D7%A1%D7%A7" title="מחבר:אלימלך מליז'נסק" class="mw-redirect">אלימלך מליז'נסק</a1></b> זי"ע - בעל מחבר ספר נועם אלימלך</p>
<p><b>אלה הדברים אשר יעשה אותם האדם וחי בהם:</b></p>
<p><b>א.</b> בכל עת ורגע שהוא פנוי מן התורה ובפרט שהוא יושב בטל לבדו בחדר או שוכב על מטתו ואינו יכול לישן, יהיה מהרהר במצות עשה זו של "<span class="psuq2" style="font-size:110%">וְנִקְדַּשְׁתִּי בְּתוֹךְ בְּנֵי יִשְׂרָאֵל</span>"&#160;<font size="1">(<a1 href="/wiki/%D7%95%D7%99%D7%A7%D7%A8%D7%90_%D7%9B%D7%91_%D7%9C%D7%91" title="ויקרא כב לב" class="mw-redirect">ויקרא כב, לב</a1>)</font> וידמה בנפשו ויצייר במחשבתו כאלו אש גדול ונורא בוער לפניו עד לב השמים והוא בשביל קדושת השם יתברך שובר את טבעו ומפיל את עצמו להאש על קידוש השם יתברך ומחשבה טובה הקב"ה מצרפה למעשה ונמצא שאינו שוכב ויושב בטל רק מקיים מצות עשה דאורייתא:</p>
<p><b>ב.</b> בפסוק ראשון של קריאת שמע וברכה ראשונה של שמונה עשרה יהרהר כנזכר לעיל. ועוד יכוין אם יענו אותו כל אומות העולם בכל עינוים קשים ויפשטו עורו מבשרו להכחיש חס ושלום ביחודו, יסבול כל היסורים ולא יודה להם חס ושלום ויצייר בדעתו ומחשבתו כאלו עושין לו כנזכר לעיל ובזה יצא ידי חיוב קריאת שמע ותפלה כדין:</p>
<p><b>ג.</b> גם בשעת אכילה וזיווג יכוין כנזכר לעיל וכשיתחיל להרגיש תענוג גשמי יצייר במחשבתו כנזכר לעיל ותיכף ומיד יאמר בפיו ובלבבו שיותר היה לו תענוג ושמחה בעשיית מצוות עשה של ונקדשתי באופן הנזכר לעיל, מהרגשת תענוג גשמי הזה שהוא מהצרעת משכא דחויא. וכך יאמר וראיה לדבר שיותר היה לו תענוג ושמחה בעשיית מצוות עשה של ונקדשתי באופן הנזכר לעיל שאפילו היו חוטפין אותו רוצחים באמצע אכילה וזיווג לעשות לו העינויים קשים הייתי משמח את עצמי על קידוש השם יתברך יותר מתענוג גשמי הזה. אך יזהר שיהיה דובר אמת בלבבו ושיהיה אז בשעת מעשה תקוע על לוח לבו בתוכיות ובפנימיות הלב באמת גמור ולא ישטה את עצמו להיות כגונב דעת עליונה חס ושלום:</p>
<p><b>ד.</b> בכל הדברים שבעולם הן בתורה הן בתפלה הן במצות מעשיות ירגיל את עצמו לומר בזה הלשון: "הריני עושה זאת לשם יחוד קודשה בריך הוא ושכינתיה לעשות נחת רוח להבורא יתברך שמו". וירגיל את עצמו לומר זאת בתוכיות ופנימיות הלב ובהמשך הזמן ירגיש הארה גדולה באמירה זו:</p>
<p><b>ה.</b> כשיתחיל להתעורר בו מדה רעה חס ושלום, ממדות רעות שהוא רגיל בהם כגון עקשנות ובושת של גאוה ועצלות ובטלה המביאה לידי שיעמום וכיוצא בהם יאמר תיכף ומיד בזה הלשון ובכל כחו "הכנעני החתי האמורי הפריזי החיוי והיבוסי והגרגשי" וינצל. וירגיל את עצמו לצמצם ראייתו שלא להסתכל חוץ לארבע אמות אפילו בהיותו בביתו, ובפרט בבית הכנסת ובחדר שלומד, בדרך הילוכו בחוץ. ובהזדמן לפניו אשה אפילו אשתו ובניו הקטנים וכיוצא יצייר לפני עיניו השם אדנ"י:</p>
<p><b>ו.</b> כשיבא לו חס ושלום מחשבה רעה מניאוף יאמר כמה פעמים ונשמרת מכל דבר רע ויהרהר אז בדרשות חכמינו ז"ל שדרשו עליו: שלא יהרהר אדם ביום ויבא לידי קרי בלילה ולא יניח חס ושלום לשהות המחשבה רעה במוחו שלא לטמאות שכל העליון חס ושלום:</p>
<p><b>ז.</b> כשיבא חס ושלום לידו בהזדמנות כנגדו הסתכלות רעה חס ושלום כגון בהמה וחיה או עוף שנזקקין זה לזה או טפח מגולה באשה במקום ערוה או בצורת אשתו נדה וכיוצא בהן יאמר תיכף ומיד הפסוק ולא תתורו אחרי לבבכם ולא יטמא את שכלו חס ושלום:</p>
<p><b>ח.</b> ירגיל את עצמו שלא יתחיל לדבר לשום אדם זולת לצורך גדול ההכרח לו ואף ההכרח ידבר בדברים קצרים מאוד מנופה בשלש עשרה נפה, שלא יהיה בדיבורו שום שקר חס ושלום ושום חנופה ושום לשון הרע ורכילות ושום הלבנת פנים ולא שום הראות מעשיו לבני אדם וירגיל את עצמו בכלל שאמרו חכמינו ז"ל: למד לשונך לומר איני יודע. כשמדברין אליו בני אדם אשר אין נזהרים מלדבר דברים בטלים ישמיט את עצמו מהם בכל כחו ובכל מיני תחבולות וכשלא אפשר לו להשמט מהם בשום אופן על כל פנים יקצר מאוד מאוד בזה שמוכרח להשיב להם:</p>
<p><b>ט.</b> ירגיל את עצמו תיכף ומיד כשיתעורר משינתו יאמר מודה אני לפניך מלך חי וקים שהחזרת בי נשמתי בחמלה רבה אמונתך. ויאמר אפילו בלשון אשכנז בלב שמח ברוך אל עליון אשר נתן לי מצות ציצית אלה אשר אני מסובב בהן ומצות נטילת ידים שחרית להעביר רוח רעה והקליפה הקשה מעל שתי ידים שלי ויראה שיהיה לבו מלא שמחה באמרו כנזכר לעיל ויקבל עליו הגדר של מיעוט הדיבור בנזכר לעיל סימן ח':</p>
<p><b>י.</b> יזהר מאוד בהתמדת הלימוד שעורין כסדרן, תיכף ומיד אחר קומו משינתו ואחר אומרו תיקון חצות וה'צעטיל קטן' לא יזוז מהספר שלומד בו אפילו שעה אחת. בכל פעם שיושב ללמוד ואחר שיאמר תפלת השב המתחלת "אנא השם" וכו' ותפלת התלמוד תורה ב'שערי ציון' המתחלת "הנני רוצה ללמוד" יראה בכל כחו שלא לעשות שום הפסק אפילו במחשבה אחרת זולת מחשבת הלימוד ומחשבת הצעטיל קטן שהוא לפני עיניו כי המאור שבה יחזירנו למוטב:</p>
<p><b>יא.</b> ירגיל את עצמו להתפלל בכל כחו ובקול המעורר הכוונה להדבק המחשבה לדיבור ופניו אל הכותל בתוך סידור התפלה בבוקר ובערב ולא יסתכל לצדדין מתחלת התפלה עד סופה ובחזרת השליח ציבור השמונה עשרה יעיין בסידור, לענות אמן בכל כחו על כל ברכה וברכה: ובשעת קריאת התורה להטות אזנו על כל דיבור ודיבור מהקורא, כקורא את המגילה ולעשות עצמו כאלם בבית הכנסת אפילו קודם התפלה ואחריה עד הליכתו לביתו:</p>
<p><b>יב.</b> יצייר במחשבתו תמיד ובפרט בשעת קריאת ה'צעטיל קטן' הזה כאלו איש אחד עומד סמוך לו ומעורר אותו בקול רעש גדול לקיים כל הנהגות אלו ואל יפיל שום דבר ארצה אפילו נקודה קטנה. וכשירגיל עצמו כך אזי במשך הזמן יבא עליו התעוררות גדול מצד נשמתו רשפי אש שלהבת י"ה:</p>
<p><b>יג.</b> לספר בכל פעם לפני המורה לו דרך השם ואפילו לפני חבר נאמן כל המחשבות והרהורים רעים אשר הם נגד תורתנו הקדושה אשר היצר הרע מעלה אותן על מוחו ולבו, הן בשעת תורה ותפלה, הן בשכבו על מטתו והן באמצע היום, ולא יעלים שום דבר מחמת הבושה ונמצא על ידי סיפור הדברים שמוציא מכח אל הפועל, משבר את כח היצר הרע שלא יוכל להתגבר עליו כל כך בפעם אחרת, חוץ עצה הטובה אשר יוכל לקבל מחבירו שהוא דרך השם והוא סגולה נפלאה:</p>
<p><b>יד.</b> יזהר מאוד ומאוד לחזור לפעמים בכל מעת לעת זה ה'צעטיל קטן' ויפרש כל תיבה ותיבה בלשון אשכנז וזה יהיה לו חוק ולא יעבור מללמוד קודם הזיווג פרק ט"ז בראשית חכמה והנהגות האר"י ז"ל. ואם ישאר לו פנאי ילמוד גם פרק י"ז מראשית חכמה הנזכר לעיל וזה יהיה לו חוק ולא יעבור:</p>
<p><b>טו.</b> קודם נטילת ידים לאכילה יאמר תפלת השב של רבנו יונה ז"ל ואחר אכילת המוציא יאמר בזה הלשון: "לשם יחוד קודשא בריך הוא ושכינתיא אין אני אוכל להנאת גופי חס ושלום רק שיהיה גופי בריא וחזק לעבודתו יתברך שמו, ואל יעכב שום חטא ועון והרהור רע ותענוג גשמי את היחוד קודשא בריך הוא על ידי ניצוצות קדושות של האכילה והשתיה הזו". ויכוין כשהוא אוכל דבר מה או שותה דבר מה שהטעם שהוא מרגיש בפיו בשעת לעיסה ובשעת גמיעה היא פנימיות הקדושה וניצוצות הקדושה השורה במאכל או במשקה ההוא ועל ידי האכילה והטחינה בשינים והאצטומכא נברר הפנימיות מהמאכל שלא יעשה מותר להשפיע לחיצוניות ואז נפשו נהנית מהפנימיות, והפסולת נעשה מותרות ונדחה אל החיצונים. ויקבל אז במחשבתו שתיכף ומיד כשירגיש שיצטרך לנקביו לא ישהה את הפסולת בקרבו לטמא חס ושלום את מוחו ולשקץ את נפשו להשהות את הצואה והשתן בקרבו אפילו רגע אחת. וגם יצייר לפניו בשעת אכילה האותיות "מאכל" בכתב אשורית ויהרהר שעולה צ"א, כמנין הויה בשילוב אדני:</p>
<p><b>טז.</b> האדם לא נברא בעולם רק לשבר את הטבע לכן יזרז את עצמו לתקן מדותיו בשנת י"ח דוקא כמו שאבאר. כגון מי שנולד בטבע של עקשנות ישבר את טבעו ארבעים יום רצופים לעשות דוקא להיפך ממה שיעלה במחשבתו וכן מי שבטבע עצל ירגיל את עצמו ארבעים יום רצופים לעשות כל דבר בזריזות הן בהולך לשכוב על מטתו הן לקום בבוקר ממשכבו הן בזריזות לבישת בגדים ונטילת ידים ולנקות את גופו ולילך בזריזות לבית הכנסת תיכף אחר קומו מהספר, וכיוצא בהן. וכן מי שטבעו בישן מהחלק של בושה רעה ירגיל את עצמו ארבעים יום להתפלל דוקא בקול רם וכח תנועת אבריו ולקיים "כל עצמותי תאמרנה", ולברך על התורה בקול רם עד שיעזרהו מן השמים להסיר הבושה הרעה ממנו וכן מי שאמרי פיו אינם עולים יפה ומסודר מחמת הרגל טבעו וכלי הדיבור שלו ירגיל את עצמו ארבעים יום להטות אזנו להדיבורים היוצאים מאליו הן במילי דעלמא והן במילי דשמיא הן בשעת הלימוד, כי הרגל של כל דבר נעשה שלטון. וכן מי שטבעו אינו מתמיד בלימודו ירגיל את עצמו גם כן ארבעים יום וילמוד יותר מהרגל שלו ויסתכל בכל פעם קודם הלימוד ב'צעטיל קטן' שלי ומשם ואילך מן השמים יעזרוהו להיות מוסיף והולך בשבירת מדות הרעות עד תומם:</p>
<p><b>יז.</b> בכל עת שהוא פנוי מהתורה ומהתפלה ילמוד את עצמו בעל פה דברים הצריכים לו כגון תיקון רחל ותיקון לאה ותפלה השב וברכת לבנה ובריך שמיה ו'על הכל' ומודים דרבנן. ויהרהר במצות עשה של ונקדשתי וכו' ככתוב לעיל. כל זה מצאתי בכתב יד:</p>







</div>			</div>
			<div class="post-content" id="page-secondary-actions"></div><div class="last-modified-bar view-border-box post-content">
	<div id="mw-mf-last-modified" class="truncated-text last-modified-bottom">
		
	</div>
</div>				</div>
						
					</div>
		</div>
				</body>
		</html>
		